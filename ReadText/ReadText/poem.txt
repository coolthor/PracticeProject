《摸魚兒》雁丘辭；作者/元好問
問世間，情為何物？直教生死相許。
天南地北雙飛客，老翅幾回寒暑。
歡樂趣，離別苦，就中更有癡兒女。君應有語。
渺萬里層雲，千山暮雪，隻影為誰去。　　
橫汾路，寂寞當年蕭鼓，荒煙依舊平楚。
招魂楚些何嗟及，山鬼自啼風雨。
天也妒，未信與、鶯兒燕子俱黃土。千秋萬古。
為留待騷人，狂歌痛飲，來訪雁丘處。